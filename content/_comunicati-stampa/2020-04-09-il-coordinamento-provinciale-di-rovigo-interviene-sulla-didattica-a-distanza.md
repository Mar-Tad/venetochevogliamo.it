---
title: Il coordinamento provinciale di Rovigo interviene sulla didattica a distanza
date: 2020-04-09
---

Rovigo: “Il coordinamento provinciale del Veneto che Vogliamo interviene sulla didattica a distanza”

In base a quanto dichiarato dalla Ministra Azzolina, appare chiaro che le nostre ragazze e i nostri ragazzi non torneranno in classe in questo anno scolastico.

La scuola è indubbiamente uno dei luoghi più a rischio per la diffusione del contagio e appare dunque sensato che gli studenti non tornino in classe fino a cessata emergenza. Siamo però preoccupati per le sorti di un’altra emergenza: quella didattica.

Quello della didattica è un problema rimasto colpevolmente sommerso sotto le roboanti promesse della Politica, a tutti i livelli decisionali. Come tutte le situazioni non risolte e non affrontate, il tempo non fa altro che aggravare la situazione. Così nel 2020 siamo ancora costretti a parlare di digital divide. L’iniquità nell’accesso alle tecnologie digitali interessa il nord e il sud d’Italia, ma anche la nostra Provincia, che per morfologia e livelli occupazionali è, insieme a quella di Belluno, una delle più fragili a livello di tenuta sociale.

Chiediamo quindi una presa di posizione chiara da parte della Regione Veneto: si faccia garante del diritto all’istruzione costituzionalmente riconosciuto, mettendo in campo azioni chiare a sostegno della scuola, prima e dopo l’emergenza.

Proponiamo pertanto che si appronti quanto prima una campagna di didattica da remoto, fruibile anche su smartphone, con dei bundle dati per la navigazione messi a disposizione gratuitamente per chi non ha materialmente la possibilità di acquistare un computer. Chiediamo inoltre alla Regione di attivare in collaborazione con l’Amministrazione centrale un’ emittente televisiva pubblica che eroghi lezioni a distanza, da alternare alle lezioni on-line, in modo da poter garantire una fruizione veramente democratica della didattica.

La proposta di inserire l’accesso alle reti info-telematiche nella costituzione, fatta dal Presidente del Consiglio dei Ministri Conte è valida, però, deve trovare concreta attuazione in una politica nazionale e regionale che oltre agli slogan sappia mettere in campo anche buone pratiche e soluzioni concrete per dare risposte ai cittadini.

Risale infatti al 2015 il progetto governativo per portare la Fibra in tutta Italia nel 2020, slittato poi al 2022 ad eccezione di Piemonte, Lombardia e Veneto, che saranno completate nel 2023. La formazione dei nostri ragazzi e delle nostre ragazze merita di più.
