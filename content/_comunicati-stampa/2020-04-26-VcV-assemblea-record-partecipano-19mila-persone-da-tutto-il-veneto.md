---
title: "VcV: Assemblea record, partecipano 19.000 persone da tutto il Veneto"
date: 2020-04-27
---

Questa appena passata è stata una domenica da record per il Veneto che vogliamo. **In 19.000 hanno partecipato alla prima assemblea online della storia del Veneto.** Dopo alcuni ospiti che hanno chiesto di partecipare, come Elly Schlein, vicepresidente dell’Emilia Romagna, e amministratori veneti, sono intervenuti cittadini da tutta la regione, anche chi solitamente è lasciato ai margini e dimenticato della politica. Dopo l’apertura di Giorgio De Zen, portavoce del Veneto che vogliamo, per l’occasione in veste di presentatore, ha preso parola Arturo Lorenzoni, candidato presidente del Veneto.

“**Abbiamo un’identità forte civica e popolare**, e oggi lo stiamo dimostrando - dichiara **Lorenzoni** - Siamo un’unione di realtà locali che hanno un **approccio pragmatico e concreto alla politica**. Siamo noi stessi l’esempio di come deve essere una proposta nuova, che vada oltre a una politica evidentemente stanca, che in 20 anni si è impantanata sulla gestione dell’ordinario senza alcuna visione futura. Adesso serve una politica che unisca bisogni e visione, con un progetto collettivo dove ci si possa soffermare su ciò che unisce, e non su ciò che divide. Perché **noi non andiamo contro nessuno, ma andiamo oltre alle appartenenze politiche**. Un progetto che si concentri su 4 punti fondamentali: ambiente, salute, dinamismo dell’innovazione e attenzione alla bellezza”.

“Metà dei veneti non vota più - ha poi aggiunto **Elena Ostanel,** portavoce - **Noi stessi dobbiamo diventare il cambiamento che vogliamo vedere nella società**. È finito il tempo dei leader soli: serve una leadership collettiva e diffusa, e le emozioni devono tornare al centro ed essere il motore del cambiamento”.

È poi intervenuta **Elly Schlein**, ex eurodeputata e vicepresidente dell’Emilia Romagna, felice di contribuire a un progetto che ha seguito fin dal principio: “**Serve un linguaggio fresco e comprensibile, per parlare alle persone dei loro bisogni**. Perché alcune sfide non sono più rinviabili, come la questione ambientale e la riconversione ecologica. Bisogna mettere in cima all’agenda tre temi fondamentali: un patto per il clima, per salvarci; un piano per la casa, che è un diritto inalienabile; e un lavoro dignitoso, per tutti”.

Tra gli amministratori veneti hanno partecipato i consiglieri regionali **Piero** **Ruzzante** e **Cristina** **Guarda**. “Dobbiamo avere un’autonomia culturale e non inseguire le altre forze politiche - ha sostenuto Ruzzante - **Arturo ha già dimostrato di poter battere la Lega** in questo modo. Ad esempio rimettere al centro della vita politica e sociale le donne, che oggi hanno un reddito medio di molto inferiore agli uomini e non è accettabile. E parlando giovani in fuga dal Veneto, investendo nella ricerca”. “La salute deve tornare al primo posto. E non parliamo solo di CoVid - ha insistito Guarda - ma anche di Pfas e inquinamento. Bisogna avere cura del territorio e delle famiglie che popolano il Veneto, che sanno che la connessione tra ambiente e salute è fortissima”.

Hanno partecipato anche i sindaci **Edoardo Gaffeo** e **Omar Barbierato**, che hanno parlato della fragilità dei propri cittadini, dell’impotenza dei sindaci, spesso abbandonati dalla Regione, e della necessità di giustizia sociale. Sindaci che credono nel Veneto che vogliamo per due motivi principali: l’ascolto sincero, da fare per tempo, che il movimento civico sta portando avanti da ormai un anno, e la squadra forte e capace, che questa realtà ha.

**Un’attenzione particolare è stata riservata ai coordinamenti provinciali**, citati a più riprese come motore fondante del movimento civico e popolare. Sono quindi intervenuti 7 portavoce, uno per provincia, che hanno messo l’accento su tutte le necessità e le ambizioni dei territori. **Belluno** ha raccontato della grande rete che si è formata con gli amministratori locali; **Venezia** ha chiesto di puntare a un turismo di qualità, chiedendo più rispetto per chi gli abitanti dei territori, con la speranza più generale per le amministrative di riuscire ad unire tutte le esperienze civiche presenti; **Treviso** ha posto l’accento sul mondo del volontariato mortificato in questi anni; **Verona** ha chiesto attenzione al problema degli affitti e alla cultura in veneto, che deve essere valorizzata; **Padova** ha ricordato l’importanza di arrivare in tutte le aree del territorio, in ogni modo possibile; **Vicenza** ha sottolineato l’anima civica e rilanciato l’identità politica forte, sottolineando la necessità di cambiare il modello di sviluppo; **Rovigo** ha posto al centro le problematiche ambientali, e le possibilità che il territorio offre, come il Parco Naturale del Delta del Po, anche sul fronte del turismo.
